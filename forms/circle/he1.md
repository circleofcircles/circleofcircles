המעגל
=====

המעגל מסמל את האבסורד. כל פעם שאנחנו חושבים שאנחנו מתקדמים על המעגל אנחנו בעצם לא זזים באמת אנחנו פשוט
משנים מיקום מנקודה אחת לנקודה הבאה שהיא סימטרית לחלוטין. ולמרות היותה סימטרית לחלוטין לנקודה הקודמת 
המעגל מאפשר תנועה ממקום למקום - שבאופן פרדוקסלי איננה שיפור או גירעון בשום צורה אלא רק שינוי. 

המעגל מהווה בדיחה על הישר. כי בתחילה כשלא הלכת רחוק על המעגל, אתה בטוח שאתה מתקדם, שאתה מתפתח, שאתה 
הולך ממקום "רע" יותר למקום "טוב" יותר. אתה עולה ויורד וחושב שאתה מתקדם. וכל מעגל בסקאלה קטנה נראה כמו ישר. 
אבל אז מי שהולך רחוק מספיק על המעגל, מגלה בסופו של דבר - ואני מדגיש צריך ללכת מאד רחוק, אבל מגלים שחוזרים
לאותה הנקודה ממש שממנה יצאנו. וזה מהווה את האבסורד - שבתחושה הסובייקטיבית אתה מרגיש שעשית הרבה, 
הלכת מליון קילומטר ובסוף גילית שיכלת להשאר באותו מקום ולהגיע לאותו מצב. 

המעגל המטאפיזי זוהי גישה שמהווה אינטי-טזה לנסיון להראות איזשהי התקדמות באיזשהו ציר. למשל אנשים רבים יגידו
שברגע שהם עברו את כל המעגל, הם התפתחו יחסית לאדם שמעולם לא יצא ולא ראה את המעגל. הנקודה כאן היא שהם מנסים
לייצר ציר תודעתי מטאפיזי נוסף שעל הציר הזה הם יותר טובים מהאדם שלא הלך לשום כיוון. אבל גם על הציר הזה
אפשר ללכת רחוק מאד ואז לגלות שגם הוא לא כזה משנה. 

בעצם המעגל מהווה את האבסורד שבקיום ומנסה לייצר תחושה של בדיחה. כל דבר במעגל הוא טוטאלי כי הוא חוזר
על עצמו אינסוף פעמים, אבל הוא גם חסר חשיבות כי הוא כמו כל שאר הנקודות האחרות. המעגל נותן תחושה של סימטריה
של חוסר ערך או ערך שווה לכל מצב תודעתי, שאין מעלה ומטה ושכולנו שוים, וכל רגע של קיום איננו טוב יותר 
או פחות מכל רגע אחר בקיום. התלמיד איננו טיפש והמורה איננו חכם, ההורה איננו שונה מהילד, 
הם פשוט בנקודות שונות על המעגל. כל אחד משחק את התפקיד שלו בתורו, והתפקידים השונים 
מהווים את מעגל החיים, ואין תפקיד טוב יותר או פחות.

המעגל הוא קליל ומבדח ואף ממכר, אבל צריך לדעת את החשיבות של הגישה הזאת - ובמיוחד להבדיל אותה מספירלה. הספירלה
שלא בדומה למעגל מנסה לתפוס הן את האבסורד והן את ההתפתחות הקוית. המעגל איננו כך הוא לא מוכן לקבל לתוכו ציר 
חדש שלפיו יש התקדמות - כל הצירים שוים, הכל סימטרי באופן מוחלט ומהווה אבסורד. כל נסיון לתפוס משהו לגבי הקיום מהווה
לא יותר מאשר רדיפה חסרת תועלת אחרי הזנב של עצמך, זוהי ריצה במעגלים, והריצה במעגל זה מהות הקיום.

במעגל יש רצינות מסויימת במיוחד בהתחלה כשהכל עדיין נראה קוי ורציני. המעגל מקבל את הרצינות הקוית בהתחלה
אך הוא מחכה לרגע שבו כולם יבינו שזה לא קו שכולם הולכים בו בשביל להתקדם אלא הכל חוזר לאותו מקום שבו התחיל
ללא שום תוספת. בעצם כל נקודה במעגל היא שוה, גם אם לא חוזרים לנקודה ההתחלה, אבל קשה לקלוט את הפרדוקס של הקיום
המעגלי ללא שחזרנו לאותה נקודה לפחות פעם אחת - והגענו למסקנה שיש כאן מעגליות. 

המעגל קורא לשחרר את הרצינות ולא לנסות להלחם בקשיי החיים, אלא לקבל אותם כפי שהם ולראות את האבסורד שבהם. 
הלימוד של המעגל לא פחות קשוח או קל לעיכול מאשר של הישר, לפעמים יותר קל להתלונן ולבכות, לכאוב ולסבול
מאשר לצחוק. המעגל משתמש בשכל לא בכדי למצוא פיתרון לבעיה אלא כדי להראות שגם הפתרון והבעיה חוזרים בלופ 
אינסופי חסר כל פואנטה, וזה מהות החיים והאבסורד שבהם. המעגל מהווה מודל של קרקע בטוחה, שלא משנה מה יקרה
הכל יחזור על עצמו בכל מקרה, שאין שום סכנה בשום כיוון חקירה כי הכל מתחיל ומסתיים באותה נקודה.
