# שירה
מילים הן סופיות, והרעיונות אין-סופיים. מילים הן סופיות כי יש להן כמות סופית, וגם כמות הצירופים של מילים יחד היא סופית. הרעיונות אין-סופיים גם בכמות שלהם, אבל מה שמעניין אותי יותר בפרק הזה, זה שהם אינסופיים בדיוק שלהם. כמו מספר ממשי שרירותי, נדרשות אין-סוף ספרות של דיוק כדי לייצג אותו באופן מלא. אפשר לקרב אותו עם מספרים רציונליים, אבל למרות שאפשר להגיע קרוב ככל שרוצים אליו אם מגדילים את המכנה יותר ויותר, אי-אפשר להגיע אליו במדיוק.

באופן דומה, אנו מנסים לקרב את הרעיון, על הדיוק האינסופי שלו, בעזרת המילים הסופיות. ככל שאנו משתמשים ביותר מילים, אנחנו מצליחים לקרב אותו יותר טוב. הבעיה היא, שאם משתמשים בהרבה מילים, נהיה קשה יותר ויותר להחזיק את כולן בראש, ולעקוב אחרי כל הקירוב. אפשר לכתוב ספר שלם שמנסה להביע רעיון יחיד, אבל הוא יהיה קשה מאד לקריאה, וכנראה שאף-אחד לא יצליח להגיע עד לסוף דעתו. כדי לפתור את הבעיה, אנו נזקקים לאסטרטגיה חכמה כדי להגיע לדיוק רב בעזרת מילים רבות (אם למתוח את אנלוגיית המספרים הממשיים והרציונליים מעט, אנו רוצים קירוב עם שגיאה קטנה יחסית לגודל המכנה).

לשם כך אנו משתמשים בצירופי מילים שיצליחו ליצור ביעילות מבנה במוח של הקורא (או השומע). ננסה לתאר תמונה, או לבנות מטאפורה לדבר המוכר לו (כמו שניסיתי כאן למעלה עם המספרים, רעיון שמוכר בתקווה לחלק מהקוראים). מרחב המטאפורות והתמונות המנטליות גדול בהרבה ממרחב המילים; הוא גם לרוב מתאים יותר לתאר תחומים שבהן מילים לא מאוד טובות, למשל רגשות. וכך, במעט מילים יחסית, אנחנו מצליחים לעבור לתחום רחב יותר, ולקבל קירובים טובים יותר, מדויקים וחדים יותר לרעיונות שאנחנו מנסים להביע. זוהי השירה.

בהערת אגב, במובנים מסוימים העוצמה הרגשית של שירה היא רק תופעת לוואי. השימוש בתמונות מאפשר לתאר (בין היתר) רגשות יותר בחדות, וכמו שזה קולע יותר במדויק לרעיון של הכותב, זה עשוי לקלוע יותר במדויק לרעיון אצל הקורא, וכך הוא ירגיש אותו יותר בעוצמה.

## טיוטה - לאחר

שירה מעוררת רגש בעזרת אסוציאציה ממילים לתמונות, רעיונות, מחשבות. מילים אחרות אפשר פשוט לכתוב; שירה מנסה לתפוס את הנפח שבין המילים. יותר מאשר שירים מכוונים לרגשות חזקים, הם מכוונים לרגשות מדויקים וחדים יותר; הרבה פעמים זה גם גורם להם להיות חזקים.

המילים המקוריות מתארות תמונה כלשהי, שאפשר לדמיין אותה להרגיש משהו. האם היא תמונה מקורית או חזקה במיוחד? אולי, וגם אם לא, יכול להיות שהיא פשוט נשחקה. התרגום בדיוק מנסה לומר מראש מה הרגש שהתמונה מביעה, ובכך (בכוונה) מחטיא את המטרה - כי כמות המילים שמתארות רגשות באופן ישיר קטנה בהרבה מכמות התמונות שאפשר לתאר, ולכן בהכרח (משיקולי אינפורמציה :) ) מילים כאלו יתארו משהו יותר גס ומעורפל.

אין ספק שלא לדעת שלכת ושכול זה רגש ספציפי יותר מאשר להיות מבסוט, ולכן אפשר להזדהות איתו יותר במדויק ולהרגיש אותו יותר בחוזקה.
