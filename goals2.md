מטרות
=====
למה צריך עוד ספר בנושא? יש ספרים רבים שנכתבו, על ידי אנשים ותיקים, מנוסים או חכמים יותר, ממשיכים של מסורת ארוכה יותר; לאורך השנים הם עברו סינון, ולכן בוודאי אלו ששרדו את אבק הזמן ומוכרים גם היום מכילים אמת גדולה?

אם אתם שואלים את עצמכם את השאלה הזו, או שאלות דומות, הגעתם למקום הנכון. אם לא, עדיין ייתכן שהגעתם למקום הנכון, אבל אולי המשך מסמך זה פחות יעניין אתכם.

1. אנחנו מאמינים שלאף אחד אין מונופול על הידע, שאף תורה מובנית מהרבות הקיימות לא מכילה את כל האמת. זה לא מפני שאף אחת מהן לא מספיק טובה, או לא הגיעה מספיק רחוק או התעלמה מפרטים (ואז אנחנו נציע תורה חדשה טובה יותר). זה מפני שבאופן אינטרינזי, האמת היא דבר פנימי, ששייך לתודעה הפרטית - כך שבסופו של דבר כל אחד צריך לבנות את ההבנה שלו לבד (ראו פרספקטיבות); ודינאמי, שמשתנה כל הזמן - כך שכל ניסיון לתאר אותה על-ידי מילים קבועות על דף נועד מראש לכשלון, ולעולם לא יכיל את מלוא הכוונה (ראו מילה). כך שספרים מסורתיים, שכתב איש אחד או כמה אנשים, נערך ונחתם, תמיד יחטיא את האמת ברמה כלשהי - כי האמת של הכותב אינה האמת של הקורא, ואפילו עבור הכותב עצמו, האמת שלו באותו רגע שהוא כתב את הספר אינה האמת שלו ברגע אחר, ושתיהן אינן המילים שהוא כתב.
כדי להתמודד עם הבעיה, אנחנו מציעים פתרון חלופי, שגם אם אינו פותר לגמרי בעיות אלו, הוא מצמצם אותן: ספר חי, שלעולם אינו נסגר ונחתם אלא תמיד משתנה ומתעדכן, וששותף בכתיבתו כל מי שרוצה, מביאה מהתובנות והחוויות האישיות שלה, ולא רק קבוצה קבועה של סופרים. האפשרות לקיים פרויקט כזה הוא כמובן תודות להתפתחות הטכנולוגית של העשור-שניים האחרונים, וכמובן שנעשו פרויקטים מרשימים בעלי אותו אופי (ויקיפדיה), אך למיטב ידיעתנו זה הניסיון הראשון להקים פרויקט כזה שעוסק בנושאים האלו.

2. יש הרבה גישות שונות להבין את העולם, את עצמנו, ואת מקומנו בו. קיימת הגישה המדעית, שמתמקדת בתצפיות על העולם הפיזי, מדידות מדויקות של הנעשה בו, ובנייה ריגורוזית של תיאוריות שמתיישבות עם התוצאות. קיימת הגישה הפסיכןלוגית, שמתמקדת בנפש האדם, במבנה של האישיות שיש לכל אחד מאתנו, ומנסה לבנות מודל של המנגנונים הפועלים בה, המשותפים לכולנו והאישיים, כדי לאפשר לבצע תהליכים של הבנה, שינוי וקבלה עצמית שישפרו את ההתמודדות עם עליות ומורדות החיים. קיימת הגישה המיסטית, שמתמקדת במופלא, במה שמעבר לעולם הזה, ומנסה לבנות הצגות עולם, הכוללות גם ישויות על טבעיות, אך מסבירות את כל מה שמתרחש בצורה אסתטית, גם מבחינת המבנה שלהן וגם מבחינת ההשפעה החיובית שלהן על ראיית העולם של מי שמקבל אותן (אנו כוללים דתות ואמונות תחת הגישה הזו). וקיימת הגישה הרוחנית, שמתמקדת בהתבוננות פנימה, תוך התמקדות בחוויה האישית הבלתי אמצעית, תוך נסיון לצפות בה, לראות ממה היא מורכבת ואיך היא מגיבה לדברים חיצוניים, וללמוד לשחק איתה ככל העולה על רוחנו. [לחדד הבדל בין פסיכולוגית לרוחנית]
לכל אחת מהגישות האלו יש את המעלות שלה, אבל גם את המגרעות שלה [לפרט]. בספר הזה אנו מנסים לשלב בין כל הגישות הללו, לקחת אלמנטים מכל אחת מהן, ולנסות להציג אותם גם בעזרת האחרות, כדי לקבל תמונה רחבה ורבת פנים יותר מאשר ניתן עם כל אחת בנפרד. אנחנו גם חושבים שהן משלימות זו את זו במקרים רבים, והכלים שאחת נותנת מאפשרים לחפות על הפערים באחרת וכך להגיע איתה רחוק יותר.

3. כמו שעולה בסעיף הקודם, בין ארבע הגישות שאנחנו מנסים לשלב, יש שתיים (המדעית, המיסטית) שיותר מתמקדות בתיאוריה ובנסיון להסביר; ושתי האחרות (הפסיכולוגית, הרוחנית) שיותר מתמקדות בחוויה ובתרגול. לדעתנו, התיאוריה והתרגול משלימים זה את זה, והאחת פחות ערך בהרבה בלי השני. קיימות נקודות תיאורטיות חשובות, שקשה או לא ניתן להבין כלל ללא החוויה האישית והבלתי אמצעית שהן מתארות. מצד שני, קיימות טכניקות תרגול שהרבה יותר קשות ליישום ולהבנה, או שניתן ללמוד מהן הרבה פחות, ללא הרקע התיאורטי שעומד מאחוריהן. לכן אנחנו מאמינים בלשלב אותם, להעמיד אותם זה לצד זה לאורך כל הספר ובכל נושא. גם אם שני האספקטים הללו קיימים בספרות העוסקת בכל אחת מהגישות שלעיל, לרוב הם מובאים בנפרד זה מזה.
