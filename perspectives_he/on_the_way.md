תרגול על הדרך
=============

נקודת מוקד חשובה של ספר זה, היא שאין טעם בתיאוריה בלבד, בשביל לבצע עבודה פנימית נדרש גם תרגול. אופן תרגול מסוים, והכי מוכר, הוא להקדיש זמן תחום לתרגול מובנה. זה מכונה לעיתים גם מדיטציה. אולם אופן נוסף של תרגול הוא "תרגול על הדרך", כלומר תרגול שאינו מתוכנן מראש אלא נובע בזמן אמת מהסיטואציה. מעבר ליתרון הברור שכך נוסף לנו עוד זמן תרגול מעבר לזמן שאנו מקדישים באופן בלעדי לתרגול, סוגים מסויימים של תרגול מתאימים יותר לתרגול כזה מאשר לתרגול בזמן מוגדר. זה נכון במיוחד בציד הפרספקטיבות.

איך לתרגל על הדרך
-----------------

נקודת המפתח של תרגול על הדרך היא לשים לב למה שקורה, מחוץ לנו ובתוכנו. כשאנחנו מסתובבים בעולם, חיים את חיי היומיום שלנו, נדמה לנו שאחוז גדול מהזמן אין לנו בחירות משמעותיות - אנחנו פשוט ממשיכים לעשות את מה שאנחנו עושים, או ממשיכים לפי סדר היום שתכננו לעצמנו. אנחנו אפילו משתמשים בעזרים שיאפשרו לנו לצמצם עוד יותר את כמות ההחלטות שנדרש מאיתנו לקבל - רשימות מטלות, יומן פגישות, וכדומה. כמובן שכל הכלים הללו חשובים - איננו יכולים לקבל החלטה בכל רגע מה לעשות, כי אז היינו מעבירים את כל זמננו רק בלהחליט ולעולם לא היינו מגיעים לעשייה עצמה. אך חשוב לזכור שבכל רגע, ההחלטה מה לעשות היא בידינו. כשאנחנו ממשיכים את מה שעשינו קודם, אנחנו מחליטים שלא להפסיק אותו ולפנות למשהו אחר. כשאנחנו עוקבים אחרי רשימת המטלות שהכנו, אנחנו מחליטים להמשיך ולעקוב אחריה. אנחנו לא צריכים לממש את זכות הבחירה הזו, כל עוד אנחנו מודעים לכך שהיא שם; אולי מוטב כן לבחון אותה מפעם לפעם, רק כדי להווכח שהיא אכן קיימת.

גם כשאנחנו מחליטים באופן מודע לקבל החלטה, יש שיקולים שונים שיכולים להנחות אותנו. ניתן להסתכל על כולם כשיקולי תועלת, בסקלות שונות של זמן ושל "עצמי" (ראו גדלים של מעגלים), אבל לצורך הנושא כאן אפשר לפשט אותם למטרות אישיות קצרות טווח, כלומר הנאה מידית, ולמטרות אישיות ארוכות טווח, כמו ביצוע מטלות שהתחייבנו אליהן, למידה ופיתוח אישי, קידום אידיאולוגיות שלנו או עזרה לזולת. כדי לתרגל על הדרך, אנחנו צריכים להוסיף סוג נוסף של שיקול, והוא התרגול. מובן שאפשר לראות בו חלק מהמטרות האישיות ארוכות הטווח, כי הוא מביא לפיתוח אישי, אבל ההבדל הוא שכדי להעריך את מידת "הרווח" עבור מטרת התרגול, אנחנו צריכים להתבונן בסיטואציה מבחוץ - כלומר להתבונן על מה שקורה בעולם הפיזי מהצד, ולא כמשתתפים, ולהתבונן על מה שקורה בעולם הפנימי מהצד, ולא כחווים.

עם הזמן נתרגל לראות יותר ויותר סיטואציות בחיים שלנו מבחוץ. עצם ההתסכלות הזו היא כבר תרגול מסוים, של הסרת הפילטרים דרכם אנו מתבוננים לרוב. אבל בנוסף היא מאפשרת לנו לשחק את תפקיד הבמאים, ולנווט את הסיטואציה לכיוון שיאפשר לנו לתרגל את מה שאנחנו מעוניינים לתרגל כעת, או את מה שנראה לנו שהסיטואציה מציע לתרגול.

דוגמה
-----

כשאנחנו יוצאים מהבית, אנחנו מתבוננים החוצה ומחליטים האם לקחת מעיל. ראשית נחשוב על המטרה קצרת הטווח - האם קר או חם בחוץ, האם יהיה לנו יותר נעים עם או בלי מעיל? אנחנו עשויים לחשוב גם לטווח ארוך יותר, האם בהמשך עשוי להתקרר, או שהאם אנחנו חוששים להצטנן ולחלות (הערה: אין קורלציה אמיתית בין קור להצטננות), ואולי דווקא שלסחוב את המעיל אם לא נזדקק לו יהיה טרחה. אולם אם אנחנו רגילים לתרגול על הדרך, אנחנו יכולים גם לשאול את עצמנו, האם עשוי להיטיב עימנו תרגול התמודדות עם הקור, להרגיש איך זה כשקר לנו לאורך זמן? או שאולי דווקא לתרגל את ההסתובבות עם מעיל שאין בו צורך? אנחנו לא חייבים לבחור לפי השיקול הזה, אפשר גם לעשות את מה שנראה לנו נוח באותו רגע. אבל כדאי לשים לב שהאופציה שם ולוותר עליה באופן מודע.
