פרספקטיבות - חיצוני
===================
לכולנו יש פרספקטיבות שונות. מה זה אומר? בשלב הראשון נדבר פרספקטיבות של אנשים שונים (לפרספקטיבות שונות אצל אותו אדם, ראו את החלק האחר).
אנשים שונים יכולים להיות צעירים או זקנים, גברים או נשים, לבוא מתרבויות שונות ולדבר שפות שונות. אבל מעבר לכך, גם הכישורים המנטליים שלהם יכולים להיות שונים, דרכי החשיבה שבהן הם רגילים לחשוב, ההנחות שלהם על החיים. דוגמא אחת היא דמיון חזותי, שלובש פנים מאוד שונה אצל אנשים שונים - חלקם לא יכולים "לראות בעיני רוחים" כלום, אחרים יכולים לשחזר תמונה לפרטיה. אנשים שונים גם בפרשנות שלהם של סיטואציות. בגלל חוויות מעצבות, ניסיון העבר או סתם הבדלים אחרים, אנשים שונים יכולים לחוות את אותה סיטואציה באופן מאוד שונה, למשל אחת תראה נסיון התקרבות כידידותי והשניה כתוקפני. גם התפיסה העצמית של אנשים שונים יכולה להיות מאד שונה, אחד יראה תוצאה שלו במשימה כהצלחה והשני ככשלון. למי שלא יצא להרהר ולבדוק בנושא, קשה לתאר עד כמה החוויות של אנשים שונים שונות באופן תהומי זו מזו.

מה אם כן אפשר לעשות בנידון? ההמלצה שלי כאן היא לדאוג לגישה לכמה שיותר פרספקטיבות שונות. ככל שעושר הפרספקטיבות שלכם רב יותר, תגדל ההבנה שלכם של כמה גדול ורחב הוא עולם הפרספקטיבות, כלומר עד כמה שונות זו מזו הן יכולות להיות; ובד בבד תגדל היכולת שלכם להזדהות עם אנשים ועם פרספקטיבות שונות, יהיה לכם מבחר גדול יותר של דוגמאות ממנו לנסות לבנות קירוב של הפרספקטיבה של העומד מולכם. בסוף, הכלי הזה יכול לאפשר לכם גם להבין את הפרספקטיבות המשתנות שלכם יותר טוב, אבל על זאת בפרק הבא.

אם כן, כיצד ניתן להחשף לעוד פרספקטיבות? מספר תרגילים שאני מציע:

- התבוננו מסביבכם. אם אתם רואים שני אנשים בסיטואציה מעניינת שאתם לא מבינים או מכירים, אתם יכולים לנסות להסתכל עליה מהצד, מבלי להתערב. זה יכול להיות צורת אינטראקציה מפתיעה, או סתם נושא שיחה שאף פעם לא חשבתם שמישהו ידבר עליו. ככל שתקשיבו יותר, תקבלו יותר מושג במה הדברים אמורים.
- הקשיבו לאנשים כשהם מסבירים לכם דבר שנשמע לא הגיוני. התגובה האינסטינקטיבית של הרבה אנשים, כשמישהי מספרת להם משהו שסותר את הבנת העולם שלהם, במיוחד אם זה בנושאים עקרוניים, היא לקום ולהתנגד ולהסביר לאדם השני למה היא טועה. במקום זה, הקשיבו לה היטב, ושאלו שאלות מכבדות, שיוצאות מנקודת ההנחה שמה שהיא אומרת נכון, שאלות הבהרה על הפרטים שלא ברורים לכן. בהתאם לסיטואציה, אתן יכולות גם להסביר אחר-כך את הצד שלכן, מה אתן חושבות על הנושא ולמה זה סותר את מה שאמרה האדם השניה, כך שגם היא תוכל ללמוד על פרספקטיבה חדשה. אבל לא תמיד חייבים לעשות זאת, אפשר גם רק להקשיב, וככל שתקשיבו יותר, תקבלו יותר מהפרספקטיבה.
- שאלו אנשים על דברים שלא ברורים לכם בשיחה אתם, ועוד יותר מכך על דברים שכן ברורים לכם. העצה הזו יותר מתאימה לשיחות אינטימיות עם אנשים קרובים. כשמישהו מסביר לכם משהו פשוט, שנראה מוזר אבל אתם מיד מצליחים לפרש אותו, עצרו רגע. אם זה דבר פשוט, שמשתמש במעט מילים, יכול להיות שהבנתם אותו מהפרספקטיבה שלכם, אבל האיש השני התכוון לדבר אחר לגמרי, שגם הוא ברור לגבמרי מהפרספקטיבה שלו (ראו מילים)? שאלו למה בדיוק הוא מתכוון, שירחיב ביותר מילים. בצורה הזו תקבל הצצה לעולם שלו. כמובן, גם על דברים שאתם לא מבינים, שאלו - אני לא מבין את הנקודה הזו, למה בדיוק אתה מתכוון שם? מהרחבת הרעיונות תצאו כנראה שניכם נשכרים.
- לכו בכוונה למקומות בהם מסתובבים אנשים שונים מאלו שאתם רגילים לפגוש, צפו בהם ודברו איתם. אחרי שתרגלתם את התרגילים הראשונים בסביבה מוכרת, אתם יכולים ליישם אותם גם בסביבה פחות מוכרת, ואז תלמדו עוד יותר, כי הפרספקטיבות שתחשפו אליהן יהיו כנראה שונות עוד יותר משלכם. למשל, איזור אחר בעיר שלכם, מקומות בילוי שונים מאלו שאתם רגילים בהם. ארצות שונות בעולם גם, אבל שימו לב שגם בארצות האחרות יהיו אנשים דומים לכם יותר ופחות, חלקם יחלקו חלק מהמטען התרבותי שבו אתם רגילים ויהיו יותר דומים לכם. מצד שני, ככל שתשכילו לזהות את המטען הזה ולסנן אותו, יחשפו לכם ההבדלים, המסתתרים לעיתים יותר עמוק.
- צאו וחוו פרספקטיבות חדשות משלכם! עשו משהו שעוד לא עשיתם, בין אם זה יצירת אמנות מסוג אחר, עיסוק או תחביב אחר, הרפתקה חדשה, סדר יום חדש, לגור במקום חדש, ללמוד שפה חדשה, או חוויה פסיכדלית. על התרגיל הזה ארחיב בחלק הבא.
