# מדוע לרכוש פרספקטיבות חדשות

גם לאחר שהשתכנענו שיש פרספקטיבות רבות ושונות בעולם, אצל אנשים שונים וגם בתוכנו (ראו פרספקטיבות חיצוני, פרספקטיבות פנימי), נשאלת השאלה, למה שווה להתאמץ לרכוש חדשות כאלו? בוודאי, מספיקה לנו פרספקטיבה טובה אחת ולא יותר: אם אנחנו מרוצים משלנו, מה טוב; ואם לא, נפעל כדי לשנות אותה. אני מתכוון להציג כאן כמה סיבות לרכישת פרספקטיבות חדשות.

## להפנים שאנחנו לא מבינים

לכל אדם יש פרספקטיבות שונות, שעשויות להיות שונות מאד משלנו בשלל דרכים, חלקן כאלו שלא היינו מדמיינים כלל. גם להבין זאת שכלית זה לא קל, אבל להפנים זאת רגשית קשה עוד יותר. בכל פעם שאנחנו נתקלים בסיטואציה שלא ברורה לנו, אנחנו צריכים להתחיל מההבנה שהיא כנראה באמת לא ברורה לנו. האדם השני לא מבולבל, או לא מבין את המצב, או עושה את עצמו - הוא פשוט רואה את העולם אחרת. ככל שיש לנו יותר פרספקטיבות, יותר קל לנו להפנים כמה שונות הן יכולות להיות זו מזו. אפילו אנו, במצבים שונים בחיינו היינו יכולים לראות את אותו מקרה באופן שונה לגמרי; קל וחומר אדם אחר. מרגע שקיבלנו את זה שיש פה מחסור אצלנו, משהו שאנחנו לא מבינים (ושלמעשה, לעולם לא נוכל להבין באופן מלא), קל יותר לא להתרגז, ולהגיד: "אני לא מבינה משהו, האם תוכל להסביר יותר טוב למה את מתכוונת / מה אתה מרגיש / מה בעצם הסיבה שאתה רואה זאת כך?"


## הבנת האחר וקריאת סיטואציות

כל עוד אנחנו מצויים בפרספקטיבה האחת שלנו, יהיה לנו לעיתים קשה מאד להבין את האחר, ולעיתים אף נבין אותו באופן לגמרי שגוי. לא נבין למה הוא עושה עניין מכזה דבר פעוט וחסר חשיבות (עבורנו, לא עבורו), או לחילופין איך היא כל-כך שאננה לגבי נושא כה חשוב (לנו, לא לה). או שננסה להעריך מה התגובה הנכונה למקרה כלשהו, וננסה לשים את עצמנו במקומו, אבל הפרספקטיבה שלנו שונה מזו שלו, ונקבל החלטה שגויה. בדומה, בקריאת סיטואציה, נתבונן במה שמישהי אמרה, ונחשוב איזה מצב או אולי רגשות היו מביאים אותנו לומר מה שהיא אמרה, ונגיע למסקנה לא נכונה לגבי המצב הפנימי שלה. וכמובן ככל שיש יותר דמויות בסיטואציה, היא מורכבת יותר והשגיאה רק תלך ותגדל. החזקה בכמה פרספקטיבות תאפשר לנו לבחון את הסיטואציה, בין אם מראש או בדיעבד, דרך כל אחת מהן - אולי פתאום משהו יתבהר, או שנמצא את זו שכנראה מתאימה ביותר לפי שאר הנתונים, ונסיק מסקנות לפיה. עם מספיק פרספקטיבות נוכל גם לעשות אקסטרפולציה ביניהן, ולדמיין פרספקטיבות שנובעות משילובים, גם אם לא אחזנו בהן ממש.

## הבנת עצמנו

בין אם אנחנו רוצים ובין אם לאו, הפרספקטיבה שלנו משתנה. במהלך היום, בין הבוקר לערב; אם אנחנו רעבים או שבעים, עייפים או רעננים, וגם לאורך החיים. כל עוד אנחנו אוחזים בכל רגע נתון בפרספקטיבה אחת, או אם לדייק, באמונה שיש לנו פרספקטיבה אחת, נמנעת האפשרות להשוות ביניהן, לשים לב לשינוי, לזהות מה הפרספקטיבה הנוכחית שלנו. ככל שנתרגל יותר מעבר מפרספקטיבה לפרספקטיבה, נתרגל יותר לתחושה של שינוי פרספקטיבה ונוכל להבחין בה גם כשהיא קורה באופן ספונטאני וללא שליתתנו. ככל שנכיר יותר פרספקטיבות ונהיה מודעים להבדלים ביניהן, נוכל גם לזהות את ההבדלים בין הפרספקטיבות השונות שעוברות עלינו. ככל שנכיר יותר סוגים של פרספקטיבות באופן יותר עמוק, יהיה לנו יותר קל לזהות את הפרספקטיבה שבה אנו נמצאים כרגע מבין המוכרות לנו, או כשילוב שלהן, ונוכל להזכר מה מביא אותנו אליה בדרך-כלל, ולהיעזר בכך כדי להבין מה עבר עלינו הפעם.

## הסבר לאחר

בעזרת ההחזקה בפרספקטיבות שונות, נוכל להסביר יותר בקלות לאחר את עצמנו, או את הזווית שלנו (או של מישהו שלישי). ראשית, מפני שפרספקטיבות שונות יאפשרו לנו לתת דוגמאות שונות, מכיוונים שונים לדרכים השונות להתבונן בסיטואציה, מה שגם ידגים שבכלל קיימות דרכים שונות כאלו, וגם יעזור לתאר את הדרך אותה אנו מנסים להסביר. שנית, משום שהנסיון בפרספקטיבות שונות נותן לנו שפה המאפשרת להשוות בין פרספקטיבות, או לפרק אותן למרכיבים, ועל ידי כך למקד את בת-שיחנו בהבדל המכריע או באלמנט המרכזי, במיוחד ביחס לפרספקטיבה שלה. ולבסוף, ואולי הכי חשוב, נוכל להתבונן לרגע מהפרספקטיבה של בן-שיחנו, ולהבין מה לא ברור לו, מה מבלבל, איפה נמצא הפער המרכזי, ולהסביר אותו, בצורה שברורה מתוך הפרספקטיבה הזו, ולא לבלבל בהסברים לדברים לא רלוונטיים או מתוך פרספקטיבה אחרת.

## שינוי תפיסה

ככל שיש בידינו יותר פרספקטיבות, אנחנו גם מתרגלים את היכולת לאחוז בכמה מהן בו-זמנית. כמו בדילוג מענף לענף, כשאנחנו עומדים בפרספקטיבה אחת ומחפשים או מדלגים לשניה, אנחנו לרגע אוחזים בשתיהן, או שמים יותר לב למעבר ואיך האחת מפנה מקום לשניה. לאחר מספיק תרגול, אנחנו יכולים ממש להסתכל על דברים בכמה פרספקטיבות בו זמנית. ואז, אנחנו יכולים גם באופן יזום לדלג מאחת לשניה. אם אנחנו נמצאים בסיטואציה, ולא מרוצים ממנה, אולי פרספקטיבה אחרת תתאים יותר? אנחנו יכולים לנסות לפשוט ולהרכיב פרספקטיבות כמו משקפיים, עד שנמצא אחת שמתאימה לסיטואציה, או אם אנחנו משוכנעים שהיא לא סיטואציה מוצלחת, תעזור לנו לצאת ממנה.


## יצירת תפיסה מוצלחת

איך נדע איזו פרספקטיבה או אילו פרספקטיבות טובות לנו? כמובן שאין פרספקטיבה אחת שטובה לכל המקרים, אבל גם איך לבנות כמה מוצלחות זה לא טריוויאלי. ככל שאנחנו מכירים יותר פרספקטיבות, אנחנו יודעים יותר מה אפשרי בכלל במרחב הפרספקטיבות, לומדים לפרק אותן לאלמנטים על-ידי השוואה, לזהות אילו יתרונות וחסרונות יש לכל אלמנט שאנחנו מכירים, ואולי גם לנחש אלמנטים שאנחנו עוד לא מכירים ולהרחיב אותם. ככה נוכל לבחור את האלמנטים המוצלחים מפרספקטיבות שונות, ולהרכיב אותם ביחד לאחת שמתאימה לנו. ככה נהיה גם יותר רגישים לאלמנטים השונים בפרספקטיבות אצל אחרים, ואם נראה אלמנט מוצלח אצל מישהו, שנראה שמועיל לו, נוכל "ללוות" אותו לפרספקטיבות שלנו.

## להמשיך בציד

עכשיו שהשתכנענו שלהחזיק בפרספקטיבות רבות יכול להועיל לנו במגוון דרכים, תועלת נוספת שעולה היא שככל שיש לנו יותר פרספקטיבות, נהיה יותר טובים בלשים לב לפרספקטיבות חדשות ולחלקיהן, נוכל יותר בקלות להתבונן בהן, לבחון אותן ולאמץ אותן. נוכל להתמודד עם פרספקטיבות יותר ויותר שונות משלנו, לשים לב יותר בקלות להבדלים ותופעות שנובעים מהפרשי פרספקטיבות ולזהות מהם.
