# חיפוש פרספקטיבות בעולם

כשאנחנו יוצאים לחפש בעולם פרספקטיבות, אנחנו מנסים להגיע למצב, שבו אנחנו נחשפים לכמה שיותר פרספקטיבות שונות - באופן ישיר (חוויה אישית) ובאופן עקיף (אינטראקציה עם מישהו בעל פרספקטיבה אחרת). בשביל לצוד פרספקטיבות חדשות כאלו, צריכים להתמלא בגדול שלושה תנאים, או לעבור שלושה שלבים:

1. יצירת הזדמנויות: אנחנו צריכים ליצור הזדמנות להתקל בפרספקטיבה חדשה. ללכת למקום שלא היינו בו. לעשות משהו שלא עשינו קודם. להיות איפשהו בזמן מפתיע. לפנות לאדם ששונה מאלו שאנחנו מדברים איתם לרוב. באופן גס יותר, זה אומר לצאת מהבית, להסתובב בעולם, להיות בכמה שיותר מקומות שונים ועם אנשים שונים. ככל שנהיה ביותר מקומות ונסתובב עם יותר אנשים, נתקל ביותר הזדמנויות; ככל שהמקומות והאנשים ההלו יהיו יותר מגוונים, כך גם ההזדמנויות יהיו יותר שונות.

2. זיהוי הזדמנויות: אנחנו צריכים לזהות שהופיעה הזדמנות. לראות שיש מישהו חדש שנראה מעניין. או לזהות שאנשים הולכים למקום אחד, ואולי אפשר להצטרף. או לשים לב לאירוע שמפורסם בפלייר או פוסטר. המטרה היא לזהות שנפתחה אופציה, שיש בחירה לשנות את מה שאנחנו עושים, ולנסות להעריך עד כמה האופציה החדשה הזו מעניית, שונה ממה שאנחנו מכירים. יש פה עניין של ניסיון - ככל שיצא לנו לשים לב ליותר אופציות, אנחנו יודעים יותר איפה הן מסתתרות; ככל שיצא לנו להמר יותר על אופציות לא מוכרות, יהיה לנו יותר חוש להאם הן מעניינות או לא. וגם עניין של ריכוז ותשומת לב, לא לשקוע במה שאנחנו עושים כרגע, אלא מדי פעם להסתכל מסביב ולראות אולי צץ משהו.

3. ניצול הזדמנויות: אחרי שנתנו להזדמנות להגיע, וזיהינו אותה, אנחנו צריכים גם לדעת לנצל אותה, לזרום איתה. זה נשמע כאילו זה השלב הכי פשוט, באחרים צריכים יצירתיות או תשומת לב והשלב הזה טכני, אבל זה כמו כל הכישורים הטכניים הוא גם דורש אימון. השלב הזה דורש ספונטניות, כלומר יכולת לקבל החלטות בזמן קצר ("הולכים, אתה בא או לא?") ולחרוג מתוכניות קיימות - ייתכן שתכננתם ללכת הביתה מוקדם, אבל מגיעה אופציה חדשה וצריך לשקול מחדש. זה השלב של ההחלטה, האם האופציה הזו באמת שווה את המחיר, בזמן, שינויי תוכניות ואולי כסף. השלב הזה דורש גם יכולת לבטל ציפיות ולזרום עם מה שקורה, כלומר לאלתר ולקרוא את הסיטואציה. ככל שהאופציה יותר מעניינת, היא בהכרח יותר רחוקה מהמצב הרגיל שלנו, ולכן אנחנו פחות יודעים מה לעשות בה. בשביל זה צריך לא לפחד, ולהתקדם תוך כדי.

אם יצרנו הזדמנות, זיהינו אותה וניצלנו, הגענו לסיטואציה חדשה ולא מוכרת. כעת אנחנו יכולים להתבונן בה (גם מהצד, גם כמשתתפים) ולראות מה אנחנו לומדים ממנה. וכמובן, אנחנו חוזרים כעת לשלב 1, מהמקום החדש הזה אפשר רק להתקדם לפרספקטיבות חדשות עוד יותר. למשל רוכשים חברים חדשים, או מכירים מקומות חדשים, ואז אפשר להמשיך עם הקשר הזה ולהוסיף לרשימת הדרכים שלנו ליצור הזדמנויות.
