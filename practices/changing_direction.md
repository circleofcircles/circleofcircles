הכוונה של האוניה 
====== 

## הפיכת העיסוק לתחביב מהנה   

ישנן כמה אקסיאומות שצריך לקבל, או כמה הסקים לוגיים בשביל להבין איך אנחנו משנים את כיוון שיט האוניה ממקום שבו היא נמצאת שזהו בדרך כלל מינימום לוקאלי מסויים, למקום חדש. 

### הנחה ראשונה - הנאה היא זרימה 

אחד הדברים ששמתי לב אליהם במהלך מחקר עצמי, זה שכשיש לי אינסוף זמן פנוי לעסוק בכל דבר שעולה על רוחי, אני לא נוטה לעסוק בדברים משעממים לגמרי כמו לשכב ולבהות בתקרה, זה עבורי עיסוק שדורש הרבה מאמץ. העיסוק הכי פשוט עבורי זה לראות סידרה או סרט, וגם לשחק שחמט או להתוכח בפייסבוק על נושאים פילוסופיים. מדי פעם אפילו ארצה לתכנת או ללמוד משהו להנאתי בלבד, רק בגלל שזה מעניין.

המחשבה שעלתה בי לאחר מכן היא שאולי לראות סרט זוהי פעולה פאסיבית ודי נפוץ שהיא מהנאת, הרבה מאד דברים שנראים לי הנאה לרוב האנשים יראו כעבודה ומאמץ, בשבילי זה יחשב להנאה לחלוטין. כלומר הדבר המהנה זהו לא הדבר הפאסיבי לחלוטין, הדבר הזה הוא סטרס מאד גדול דוקא, הדבר המהנה מצריך רמת מאמץ מסויימת שתואמת ליכולות. למשל משחק שחמט מול יריב ברמה שלי. 

כלומר יוצא שההנאה היא לא איפה שיש פעולה פאסיבית שבה מישהו חיצוני מנסה לשעשע אותנו, אלא דוקא איפה שהמאמץ שלנו איננו גדול מדי ועדיין יש שם פעולה ברמת מאמץ מסויימת. הנקודה שיש להבין כאן, זה שהרבה אנשים סבורים שבשביל לקבל תוצאות צריך להשקיע הרבה מאמץ, או קצת מאמץ - מה שאני אומר שזה לא מרגיש מאמץ אלא הנאה בכלל, רק אז אפשר לחולל שינוי. כל עוד זה מרגיש מאמץ ש"צריך" להשקיע, אנחנו עדיין מתאמצים - ולכן צריך לעשות פחות מזה, ותרגילים קלים יותר עד שזה פשוט לא משעמם לגמרי ואז אפשר דוקא לעלות את הרמה קצת. 

השינוי מתחולל איפה שהמאמץ הופך להנאה בלבד. זה לא תמיד אפשרי - אבל איפה שזה אפשרי זה הדבר החיוני שיקרה. 

### הנחה שניה - עבודה היא סטרס  

ואז חשבתי מהו ההבדל בין עבודה להנאה. מדוע אני לא אוהב לעבוד, ועדיין אני מוכן לשחק שחמט או למשל לכתוב ערכים בספר. מה הגורם המבדיל בין עבודה להנאה? והתשובה שלי היא סטרס = עבודה. כל פעם שאנחנו מכריחים את עצמנו לעשות משהו "נגד הרצון", הדבר הזה מצריך מאיתנו כח רצון. כח לעשות משהו נגד עצמנו - פעולה נגד המבנה הפנימי שלנו, היא פעולה לא נעימה - ולכן עבודה בהגדרה שלה היא משהו שאנחנו עושים כי "צריך" וכי "חייבים" ולא כי זה מה שמתחשק לנו לעשות באותו רגע, ומתאים לנו לעסוק בו. 

שמתי לב שאני משחק לפעמים הרבה שחמט - דבר שמצריך השקעה מנטלית לא קטנה. הדבר היחיד שגורם לי לראות את זה בתור הנאה, זה שאין מישהו בחוץ שמכריח או לוחץ עלי לעשות את זה, וגם זה שאני לא נותן לזה חשיבות גדולה. אני עושה זאת בשביל עצמי ובשביל עצמי בלבד. גם כאמור היריבים שלי הם ברמה שלי, וגם אני לא מרגיש לחץ שמופעל מבחוץ בשביל הפעולה הזאת. כל דבר שיש בתוכו מאבק הוא לא הנאה, ולכן הוא עבודה, ולכן תוצאותיו עבור התפתחות אישית תהיה מוגבלת. 


### כח רצון מוגבל - הפוך את ההנאה שלך לכיוון שלך

מכל זה נובע  שבשביל לשנות את כיוון ההנאה, ישנו צורך בלהפוך את העיסוק החדש להנאה. הדבר הזה לפעמים מצריך מאמץ, אך יש לשים לב שהדבר החשוב ביותר שבמהות אנחנו נמשיך להנות מזה ולא נשקיע בזה בגלל שחייבים או בגלל שזוהי המטרה או בגלל מחוייבות. כמובן זה לא תמיד יעבוד, ולכן ישנו צורך בסטרס ראשוני - אבל המהות של הרעיון כאן זה שהאנרגיה של הסטרס היא מבוזבזת אם אנחנו מכריחים את עצמנו כל פעם מחדש לעשות את המאמץ הדרוש. מצד שני אם נשקיע מאמץ ראשוני התחלתי, בשביל שבעתיד נהנה מהתהליך הזה עצמו, דבר שאולי יראה תחילה כעקיף ולא מביא מיד לתוצאות, אך לטווח רחוק יחולל שינוי שיגרום להטיה של הספינה לאורך שנים ארוכות בכיוון הנכון. דוגמא הכי פשוטה זה לקרוא ספר או לראות סרטון על התחום, מבלי לעשות שום דבר מעבר לכך או להתחייב לשום דבר. להתרגל לקרוא ספרים ולראות סרטונים על נושא חדש בשביל להכיר אותו לעומק, יכול להראות תחילה מוזר קצת, אבל זוהי דרך הכי פשוטה לצבור לקסיקון רחב והשקפה רחבה על נושא חדש, וגם לשמור על מוטיבציה כי הלימוד בשעות פנאי לשם הנאה, זה מקור חיוני ורחב לרכישת מיומנויות. במילים אחרות כל עוד חלק מהחדשות שלכם בחיים קשורים לחדשות בתחום הזה, כל עוד חדשות של התחום זה חדשות שלכם, זה אומר שיש לכם חיבור עמוק לתחום הזה, וככל שתתענינו יותר בחדשות שקשורים לנושא, כך אתם תהיו יותר מחוברים מבפנים ובדרך אגב אל התחום, כלומר זה לא יהיה עיסוק אקראי חולף - אלא נושא שאתם מדברים עליו כי הוא חלק מתחומי העיסוק והעניין שלכם. 

הדוגמא הכי יפה היא מעני ודיג. העני יכול תמיד להתחנן לדג, וכל פעם לאחר השקעה של שעות רבות בהתחננות לדג מישהו ירחם עליו ויביא לו איזה דג במתנתה. מצד שני אפשר ללמד את העני לדוג. הדבר יצריך ממנו התעסקות משונה, בכל מיני דברים שלאו דוקא קשורים בדגים ובאכילה באופן ישיר, הוא יצטרך להשקיע יותר מאמץ מנטלי, להבין איך בונים חכה, להבין כל מיני דקויות בדיג שפחות מענינות אותו כי הוא סתם רוצה לאכול, אבל בסופו של דבר לאחר השקעה ראשונית של כמה חודשים, הוא יאכל לשובע כל יום - וידע מה לעשות כדי להשיג לעצמו אוכל מבלי להזדקק לנדיבות של אנשים אחרים. 

## אז איך עושים את זה? 

אני יכול להסביר איך עשיתי את זה עם שחמט, ואני מקווה שזה יעזור לי ולאחרים בעוד תחומים. 

הדבר הראשון הוא שכאשר יש לנו זמן פנוי, אנחנו צריכים למצוא את האנשים שהפכו את התחום הזה לבידור. ובמקום לראות סרטים אקראיים לראות את הסרטונים שלהם. בגדול זה אומר - להעביר את תחום הפנאי לראיית סרטונים מבדרים של אותו התחום. למשל בשחמט יש הרבה אנשים שנותנים הרצאות די משעשעות על הנושא - וזה די מעניין לראות את ההרצאות הללו, לא פחות מאשר לראות סרט, והדבר גם לא מצריך יותר מאמץ מלראות סרט. כשאני עייף ובא לי לעשות משהו פאסיבי, אני רואה הרצאה על שחמט, וזה מבדר לא פחות. אני חושב שכמעט בכל תחום שאני יכול לחשוב עליו תמיד אפשר למצוא סרטונים מבדרים שהם פחות טכניים ומצריכים מעט ריכוז עבור אדם שהגיע לרמה מסויימת בתחום הזה. בקיצור הדבר הראשון והכי חשוב זה להפוך את הדבר החדש לחלק משעות הפנאי, ולהנות מהבידור שמספק התחום. 

דבר נוסף זה כאשר אין משהו טוב לעשות, וכן יש איזשהו רצון להשקיע מאמץ מסויים - עלינו כן לסטות מהדבר המורגל ולהגיד לעצמנו, ואלה אני רואה מלא סרטונים על הנושא ושומע מלא הרצאות, למה לי לא לנסות לעשות משהו כזה בעצמי, לבחון איפה אני עומד ואיך אני אצליח בתחום הזה? הצעד הזה בהתאם לתחום יכול להיות גדול או קטן, אני ממליץ להתחיל בקטנה, ולהתחיל מהמקום שבו הדבר נראה הכי כיף ומשעשע - הכי נעים ומהנה שתחום מסויים יכול לספק. אם ראינו הרבה תוכניות מבדרות, אפשר לקחת משם רעיונות ולנסות לעשות משהו כזה בעצמנו. 

לבסוף כשיש מקום לדבר הזה יותר ברצינות - כלומר אם יש ממש הרבה מוטיבציה לעסוק בתחום, אפשר לקרוא ספר או לקחת מאמן ולעסוק בצורה רצינית ושיטתית יותר בתחום הזה. יש לשים לב שהסטרס שנוצר מהמצב הזה בדרך כלל עולה, ועליה בסטרס היא תמיד סימן שזוהי עבודה והדבר יצריך מכם משאבים ומוטיבציה מעבר לתחביב מהנה, מה שעלול לפגוע בהנאה ארוכת הטווח מהתחום. 

נקודה אחרונה בכל הסיפור היא מחוייבות. המוכנות כן לסבול רמה בסיסית של סטרס - למשל חמש דקות של סטרס בשביל להכנס לתחום הזה ולעבוד על משהו. הרבה פעמים בתחומים שמצריכים ריכוז והשקעה, ישנו צורך במאמץ ראשוני קטן כדי "להכנס" לזה, במיוחד בהתחלה ובמיוחד למי שלא מיומן. יש לשים לב שפה ורק פה ראוי להשקיע את כל הכח רצון שלנו, וברגע שזה מפסיק להיות מהנה - יש לעצור מיד ולחזור למקום הכיפי והמהנה, שגרם לנו להתעניין בתחום מלכתחילה. 

לסיכום תראו סרטונים מבדרים, תקשיבו להרצאות, תקראו ספרים, תתנסו בעצמכם אבל מעבר לכל - תעשו את זה כי זה כיף ובעיקר בגלל שזה כיף ומעניין ומהנה, וזה הכיוון שאתם רוצים שהחיים שלכם יקחו, אחרת לא תחזיקו מעמד לטווח ארוך. 

## הערות אחרונות 

בהתחלה זה יכול להרגיש מלאכותי - שינוי הפנאי לרכישת השכלה בתחום שהוא "מטרה" שקבעתם לעצמכם, אבל שוב כל פנאי הוא מלאכותי. אנשים לא היו רואים סרטים פעם, יוטיוב עצמו זה דבר מלאכותי. כל דבר שאתם עושים שהוא שונה מרגיש תחילה מלאכותי, אבל אם אתם מבינים שזה חשוב ומחובר לערכי הליבה שלכם, למה שזה לא מה שתעשו בשעות הפנאי בכל מקרה? למה שתעדיפו לראות סרטוני חתולים אקראיים על פני הכיוון שאליו תרצו להשיט את הספינה שלכם, כי כל עוד זה בידור ומהנה, וזה בכל מקרה בילוי - מה זה בעצם משנה? איך זה יכול להיות מלאכותי כל עוד אתם נהנים? כל עוד זה מעניין אתכם, וזה כיוון שאתם מעונינים לקחת בחייכם? 

כשאתם בוחרים תחום שבו תרצו להשתפר, ולהטות את שיט הספינה אליו, חשוב שיהיה זהו תחום שמחובר עמוקות לערכי הליבה שלכם, ולא יהיה בנוי על אגו או לחץ חיצוני. ברגע שזה לא מחובר אצלכם לאני הפנימי שלכם באמת, הלחץ שתחום כלשהו דורש יעלה באופן שלא תוכלו לשלוט עליו כי האגו לא יאפשר לכם לוותר לעצמכם, לקחת את זה בקלות ולהנות - אתם תרצו ללכת עוד צעד, להשתפר, להיות טובים יותר, להבין הכל, וזה ישבור אתכם, כך לפחות לרוב האנשים ובודאי שלי. לכן יש תחילה לודא שהתחום הזה מחובר עמוקות אל ערכי הליבה שלכם, ואז צריך להטות את הספינה אליו בצורה קלילה ללא לחץ ומאמץ אגרסיבי מדי. תהנו מהתהליך, תטו את הספינה לשם, תהנו, תחוו, תקראו תלמדו והעיקר זה שתהיו מחוברים לעצמכם, ולערכי הליבה שלכם. 

הרבה פעמים בתחום העזרה העצמית האנשים שמדברים ונותנים הרצאות מייצרים לחץ תת מודע על הצורך "לעשות", "להשתנות" על החשיבות של מאמץ ועל החשיבות של מחוייבות. כל זה מעולם לא עבד לי, הדבר היחיד שעבד לי לטווח רחוק זה כאשר לקחתי את התחום באיזי, נהניתי ממנו וממה שהוא סיפק, אספתי הרבה ביצים לסל, ולאט לאט כשהסל התמלא הייתי יכול לעשות גם חביתות. כשכל המאמץ מושקע לעשות חביתות מכל ביצה קטנה שאתם משיגים, כל זה לא מביא אתכם לשום מקום פורה, זה נגרם עקב לחץ להשיג תוצאות ולא עקב נסיון לחולל שינוי ארוך טווח בחיים. 

לבסוף מלבד מכל זה כמובן מאד חשוב לשנות את הסביבה החברתית ולמצוא אנשים בראש שלכם - אבל כל זה כבר עניין אחר, מה שחשוב באמת זה שתהנו מהתחום, ותהפכו אותו לתחביב פנאי שלכם שאתם עושים כי הוא כיפי ומהנה, וכי אנשים באמת ובתמים עושים זאת למען ההנאה. כל עוד אתם סובלים ועושים את זה למען התוצאה, וגם אם הסביבה החברתית שלכם תהיה לחוצה על תוצאות, עדיף לכם להשאר לבד עם עצמכם ולעשות מה שגורם לכם להרגיש טוב. 

כמובן כל זה מתבסס על אקסיאומה שאומרת שהחיים שווים לחיות אותם כל עוד הם מהנים. אם אתם רוצים לסבול, או אתם מאמינים שרק עם סבל ניתן להשיג תוצאות - תשכחו ממה שקראתם פה, הדבר הזה נועד לאנשים שלא מוכנים לוותר על החיבור הפנימי עם עצמם למען תוצאות, ועדיין מעונינים להשתנות עמוקות כי ערכי הליבה שלהם כן מחוברים לדבר הזה והם מחפשים כלים חדשים לשינוי. 
