מודעות בתור הלא נודע
========

כאשר אנחנו מדברים על מודעות - מיידפולנס, הרבה פעמים אנשים מתארים לעצמם תמונה מסויימת של הדבר הזה. הרבה פעמים יש לזה אסוציאציה של מדיטציה במערה וישיבה בפוזת לוטוס. הנקודה היא שמודעות היא דבר הרבה יותר פשוט מזה - המודעות היא הדבר שאתה לא מצפה לו, הדבר שמגיע מהפינה ומכה אותך חזק - ומכניס לעולמך זוית חדשה שלא הכרת כלל, ופתאום אתה רואה את כל החיים מזוית חדשה. אפשר לומר שמודעות זה הופעה בחיים של המקום הלא נודע - הדבר שאיננו יודעים שאיננו יודעים. 

ולכן כאשר אנחנו נדבר על "מה מודעות נותנת" זה בעצם כבר תהיה הסטה או כפירה מסויימת במודעות. ברגע שנרצה לתפוס אותה היא כבר לא תהיה הלא נודע - היא תהיה נודע לחלוטין. המח שלנו מנסה להתכונן לכל מיני מצבים, מנסה לצפות את המתרחש ואת העתיד לקרות, מנסה למצוא את המועיל עבורו, וזה טבעי - כי זה מה שהמנגנונים האבולוציוניים נועדו לעשות. המודעות היא הדבר ההפוך - המקום שמפתיע ממימד חדש ובלתי צפוי שלא ידענו על קיומו כלל. 

מדוע צריך את הלא נודע? 
=========

כשאנחנו נולדים לתוך תרבות או חברה, אנחנו בתור בני אדם נוטים לזרום עם מה שהולך בסביבה שלנו. יש אנשים לא מעטים שעד סוף חייהם כל מה שהם עושים זה משהו שהם חלמו עליו בילדות, גדלו, והתחילו לעשות אותו. החיים שלהם היו קו ליניארי יחסית, במרחב נורמטיבי חברתי. כלומר הם מעולם לא חיפשו שום דבר מעבר למה שהיה לתרבות שסביבם להציע להם, הם עשו הכל לפי הספר, סמכו על התרבות שלהם, ובתוכה מצאו את עצמם ומרגישים מעולה בתוך המסגרות שהם מצאו את עצמם בהם. 

לעומת זאת יש הרבה אנשים - שמרגישים שהם נתקעו היכנשהו. אולי משהו התפקשש, החלום שלהם לא התגשם, או שהוא התגשם והם הרגישו ריק, או סתם פתאום הכל נראה סתמי וכו' כלומר אנשים שניתן לומר שהמטריקס לא מספק אותם. השלב הזה שבו האדם משתחרר מהמבנים המנטליים והסדר שעטף וחיבק אותו ונתן לו תחושת ביטחון והגנה - השלב הזה הוא חזרה לכאוס. בכאוס האדם מתפרק ממה שהוא רגיל אליו ומאמין בו ומתחיל לחקור ולבנות את עצמנו מהתחלה - אפשר לומר מאפס. הבניה העצמית מאפס היא משהו מפחיד אבל יש בה גם כח מסויים - כי האדם פתאום לא מרגיש שהוא מחוייב לחוזים של העבר, הוא חוקר את היקום מהתחלה ומאפשר לכל האקסיאומות להשתנות ולהבנות מחדש בסדר אחר, סדר שיותר תואם לאינטואיציה הפנימית שלו. 

תהליך איטרטיבי
==========

ברגע שהאדם הרגיש כמה פעמים את התחושה של פירוק מוחלט של המציאות - איך כל הקרקע יכולה לנוע, וכל דבר שהאמנת בו כבר לא אמיתי, האדם מתחיל לפתח מרכז פנימי. מרכז שבעזרתו הוא לומד להכיר את עצמו ואת התודעה שלו ללא קשר לסביבה, ובעצם תוך כדי התאמת הסביבה לעצמו. בעיני זה גם מהות האנושיות - הרי בני האדם נבדלים בכך משאר החיות, ביכולת להנדס מחדש את הסביבה שלנו. כלומר האנושות בתור תודעה כללית עושה את זה כל הזמן, ממציאה את עצמה מחדש. 

כאשר זה קורה - האדם מתחיל להבין שלא משנה איפה ומתי, לא משנה מה המקצוע מה התחום ומה בכלל עושים ישנם כל מיני עקרונות מנחים - סוג של אינטואיציה כללית ללא קשר לתחום ספציפי. האדם יכול תמיד לשאול את עצמו בפנים את האמת הפנימית שלו ולקבל תשובה מעצמו ללא תלות במה שאנשים מסביב אומרים. פיתוח היכולת הזאת של מרכז פנימי ללא תלות בסביבה - זהו תהליך ארוך ואיטרטיבי של ניסוי וטעיה. בהתחלה יכולה לעבור תקופה ארוכה עד שהאדם ירגיש שמשהו חסר, שמשהו פה לא עובד כמו שאמור, אבל לאחר זמן מסויים האדם מפתח יכולת כבר לחזות את הדברים הללו ולמצוא בתוכו את האמת שלו. היכולת הזאת לפנות פנימה, לבדוק האם הכל בסדר, ואם לא - לחקור מה צריך לעשות בכדי לתקן, המשחק הזה בין פנימה להחוצה, בין לסחוב לבין להגיד די, בין לקבל ללדחות, בין ללחוץ ללשחרר - היכולת למצוא את האיזון הזה, ולדעת מתי מתאים ומתי לא מתאים, הדבר הזה הוא פיתוח המודעות. כאשר ישנם כלים חדשים כדי לרכב על הכאוס, וכמובן הוא מדי פעם ינצח שוב - כי זה הכאוס, אבל הנקודה היא שעם פיתוח המרכז הפנימי של האדם, והלימוד הכללי שהאדם מסיק מכל חוויה שהוא עובר, מאפשרים לו בסוף לבנות מרכז יחסית יציב, לפחות יחסית לעצמו ללא המרכז. 
