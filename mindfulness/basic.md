משל הנמלה
======

חישבו על בני האדם אשר מחפשים במרחב תודעתי דברים חדשים ומענינים, כסוג של נמלים שמטיילות להן במרחב במסלולים שכבר בנו מתוך מרכז הקן. כל נמלה משתדלת להרחיב את מרחב המחקר הפרטי שלה - בין אם זה ללכת בעצמה בכיוון חדש ובין אם זה ללכת במסלול של נמלה אחרת שהלכה במסלול כלשהו בעבר והשאירה "תיעוד" בצורה של ספר, או סרט או משהו מהסוג. בסוף אנחנו כאנושות מנסים להרחיב את הקן הכללי שלנו גם כן. יש לנו מנגנוני העתקה מתוחכמים, כך שאם מישהו בקצה העולם עלה על משהו - תוך זמן קצר, כל בני האדם או רבים מהם ידעו על ההמצאה וינסו לחקות אותה, לשחזר אותה, ואף לקדם אותה לשלב הבא. בגלל זה באופן עקרוני אפשר לראות את כל האנושות כקן אחד ענקי - כי למרות שאולי לוקאלית יש לנו תחרות עם אנשים אחרים, בסוף כל בני האדם פועלים כמקשה די רציפה אשר מאפשרת לשרוד לדברים היעילים והשימושיים ביותר. 

הצורך במודעות
=======

עכשיו שהבנו שכל מה שאנחנו האנשים הפרטיים עושים והאנושות עושה זה לחקור איזשהו גרף רב מימדי - ואנחנו עושים זאת בצעדים קטנים צעד אחר צעד, הרי שנשאלת השאלה: מה יכול ליעל את המחקר שלנו על הגרף? אז אחד הדברים החשובים ביותר שאנשים עלו עד כה, זה תיעוד מדוייק של נקודות על הגרף והיכולת להעביר את הנקודות הללו הלאה. יותר מזה הבנו את המשקל של בדיקה אל מול אמונה - ומצאנו את האיזון הבריא שבו לפחות לקבוצה די גדולה של מידע יש רמת אמינות מאד גבוהה - וזה המדע. 

יחד עם זה הן במדע והן בתחומים אחרים - אנחנו עדיין תלויים בכישורים הטבעיים שלנו. כלומר ביכולת שלנו לטייל על הגרף - הטיול הזה עצמו מצריך כישורים מסויימים, זה לא ידע ולא חשיבה ביקורתית בהכרח - זה לפעמים פשוט לדעת להסתכל מזוית חדשה על הנושא, או אפילו משהו בנאלי יותר כמו לדעת להקשיב למה שאדם אחר אומר ולהבין את הערך של דבריו. לנסות לחשוב אחרת על מה שאנשים אחרים אומרים. 

ללא מודעות אנחנו נטייל מעולה על הגרף ואולי נעשה סטיות אקראיות אבל יהיה לנו מאד קשה למצוא מקומות חדשים לטייל בהם. הסיבה לכך היא שדפוסי המחשבה שלנו מקובעים, אנחנו מתחילים לחשוב על הדברים בצורה אוטומטית. אנחנו יודעים לעכל מידע מהר ולאכסן אותו, לסווג אותו ולהשוות אותו - אבל אנחנו לא נדע לעצור ולחפש בו פרצות, אנחנו לא נדע לשים לב שיש בעיה כלשהי עם המידע ושהכל לא הגיוני בסה"כ. כלומר המודעות מאפשרת לעצור את המרדף ודרך כל מיני כלים למצוא צמתים חדשים של מחקר, הסתכלות נבונה יותר על הקיים, ופיתוח אינטואיציה לבחירת מסלול שבעיתו יתגלה בתור מסלול חדש ומעניין. 

מטא-כישורים
====== 

פיתוח המודעות שייך לקבוצת פיתוח הכישורים שעוזרים בכל שאר התחומים. למשל אם למדתם לוח כפל אז זה עזר לכם לכפול מספרים ואולי זה חשוב אבל זה לא עזר לכם לצייר יותר טוב. כי כל תחום יש בו את הכישורים שצריך בשביל התחום הספציפי הזה ויש את הידע שצריך לרכוש בתחום הזה - אבל כאשר למדתם למשל איך ללמוד, אם פיתחתם שיטת לימוד שמתאימה לכם, אתם יכולים ליישם אותה על כל שאר התחומים הן מתמטיקה והן ציור והן כל דבר אחר שרק יעלה על הדעת. 

פיתוח כל מטא-כישור עוזר בכל שאר הנושאים, ובין היתר עוזר בפיתוח המטא כישורים האחרים גם כן. ולכן פיתוח המטא-כישורים זה כמו פיתוח המנוע שיש מאחורי הגלגלים. כי אם המנוע הוא חזק ועובד טוב, כל שאר הדברים שמחוברים למנוע עובדים גם כן טוב. אבל כאשר המנוע הוא חלש, אז אולי אפשר לפתור בעיה נקודתית ספציפית שתעבוד טוב - ואולי לצרכים מעשיים זה מספיק בחלק מהמקרים, אבל הגישה היותר חכמה ונבונה זה פיתוח המטא-יכולות שעוזרות בכל שאר התחומים קודם כל, ואז גם התחומים האחרים יתפתחו הרבה יותר מהר. 

כמובן יש איזשהו שילוב בין נסיון ללמוד משהו חדש ספציפי בתחום ספציפי לבין ללמוד איך לומדים. כל פעם שלומדים משהו חדש גם לומדים זוית חדשה על למידה בתחום ידע חדש, אבל גם לומדים משהו ספציפי חדש - דבר שבעיתו בפני עצמו עוזר כי הידע הוא כמו גרף מאד מקושר אז דבר אחד שלומדים בנושא אחד הרבה פעמים קשור לדבר דומה בנושא אחר לחלוטין ואפילו מתחום אחר לגמרי. כך למשל כאשר אדם שלומד ציור מבין בגאומטריה פרואקטלית, הרבה יותר קל לו להבין את המושג פרספקטיבה בציור. הסיבה לכך היא לא שהוא למד איך ללמוד אלא שידע גאומטרי באופן מפתיע די חיוני לאומנים. 


פיתוח המודעות
======

עכשיו שהבנו שצריך לפתח את המודעות והבנו שזהו כישור שניתן לפתח, אז איך עושים את זה בדיוק? התשובה לזה היא שבעזרת תירגול שלפעמים לא קשור ישירות לשום דבר שאתם עושים מקצועית או בכלל, ניתן לאט לאט לפתח את שרירי המודעות ושימת הלב, ושרירים אלו עוזרים לפתח עוד כלים ועוד כישורים של התחום. כאשר אנחנו מרחיבים את ארסנל הכלים שלנו וכל כלי שקיבלנו אנחנו יודעים את מקומו, אנחנו יודעים מתי להשתמש בו וכמה, ואנחנו יודעים לאיזה סיטואציות הוא נועד ואיך הוא עוזר, אנחנו לאט לאט מתחילים להשתלט על הכאוס - על הזרימה האקראית האוטומטית בגרף התודעתי.  

מה שמעניין בפיתוח המודעות שברגע שמתחילים לשים לב ל"חורי המידע" שמתרחשים בתודעה, לאוטומציה שמשלימה את החסר, אוטומציה שמסתירה דברים מענינים שמתרחשים - אפשר לומר את הצמתים החדשים שהתודעה מדלגת עליהם או סתם לא רואה, זה נהיה כמו כדור שלג של הרבה דברים שמשלימים אחד את השני מהרבה כיוונים. זה מזכיר פאזל שמנסים לחבר אותו, וניתן לחבר אותו מכל מיני כיוונים שונים, אבל בסוף בכל מקרה מתקבלת אותה תמונה. ולכן אולי זה גם לא כל כך משנה מאיפה מתחילים, או באיזה מסלול בדיוק עוברים כל עוד מבינים שיש מסלול שצריך לעבור, וכל עוד מושקע איזשהו מאמץ לפיתוח המודעות. כאשר ההפך ממודעות זהו קיבעון בתוך דפוסי חשיבה ופעולה קבועים.
