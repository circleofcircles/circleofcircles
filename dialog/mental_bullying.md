בריונול מנטלית
======

הרבה פעמים אנשים מנהלים דיאלוג שבתוכו לצד השני יש פונקציה של בובת פוחלץ שחייבת לקבל את האמת של האדם הזה ללא שום מקום או פתח לערער על האמיתות שנאמרו. הדרכים שבהן מתבצעת ההתעלמות מהצד השני רבות ומגוונות, אך המשותף לכולם זה חוסר היכולת להקשיב או הרצון להבין מה יש לצד השני לומר. כלומר גישה שמלכתחילה מתעלמת מהצד השני - או מונולוג כפייתי במסווה של דיאלוג. בריונות מנטלית מהווה צורה של לחץ פסיכולוגי שמטרתו לשבור את הרצון תוך כדי התעלמות מהשקפת עולמו של הצד השני במסווה של דיאלוג. 

בריונות מנטלית באה בהרבה צורות, לפעמים זוהי שאלה שיש עליה רק מספר תשובות מוגבל ותוך כדי הנחות יסוד שלא מקובלות על הצד השני (למשל לשאול אתאיסט מי ברא את היקום?). לפעמים מדובר במונולוג עם יופי אסתטי כאשר בסופו של דבר המסר הוא שחייבים לקנות מוצר כזה או אחר, כאשר הקפיצה הלוגית כלל לא מחייבת. לפעמים מדובר בהקש לוגי על סמך הנחות שלא מוסכמות על הצד השני, אך כמות הקפיצות הלוגיות לא מאפשרת לצד השני לתפוס את כל הכשלים וללכת בנתיב שגוי - למשל במקום לשאול מדוע צריך לשמור שבת, האדם יכול לשאול מדוע אסור להדליק חשמל בשבת - שאלה שמנסה להתפשר על הנחות יסוד כלשהן, אך בת בבת מתעלמת שאפילו שמירת השבת עצמה זהו מושג מומצא שצריך בסיס. 

הרבה פעמים האנשים שמיישמים בריונות מנטלית בדרך כלל לא מודעים לזה - הם באמת ובתמים מאמינים שהצורת חשיבה שלהם היא לוגית ומחייבת. הבעיה המרכזית היא שלא מדובר בנסיון אותנטי להבין את הצד השני ואת הפרספקטיבה שלו, אלא לכפות עליו את האמת שלך ללא מתן אפשרות לדיאלוג אמיתי או נסיון שנובע מהבנה שבצד השני יש אדם חכם וחושב שאולי רואה דברים אחרת. כל נסיון של הצד השני להסביר את הנחות היסוד השגויות נתקלות בזילזול והתעלמות. 

ישנו יתרון בבריונות מנטלית, היות וזהו הכלי הנוח ביותר לכפות את הרצון שלך על אנשים אחרים. כלומר מבחינה מעשית, בריונות מנטלית הרבה פעמים הכלי האופטימלי עבור האדם שמיומן בכלי הזה. אך הצד האפל שלה זה חוסר היכולת להבין אנשים אחרים ואת הפרספקטיבה שלהם, מה שבסופו של דבר מייצר בידוד מוחלט בין האדם לסביבתו, וחוסר יכולת לנהל דיאלוג שכן מצריך הבנה.  

בריונות מנטלית היא לאו דוקא רעה - למשל המורה בבית ספר שמנסה ללמד תלמידים שפה חדשה, הרבה פעמים נאלץ ללמד ילדים שלא מכירים את השפה על ידי רמה מסויימת של התעלמות מהדרך שבה הם חושבים, וכופה על התלמידים את צורת החשיבה שלו. בעצם בריונות מנטלית ברמה מסויימת חיונית בשביל חיברות לתרבות. מהרגע הראשון שאנחנו מלמדים ילדים אנחנו משתמשים ברמה מסויימת של אלימות, וכופים עליהם את המציאות החברתית של התרבות שלנו. אך כאשר הדבר נעשה בידי אדם מבוגר לאדם מבוגר מדובר בבריונות של ממש. 

דרך אחרת של ישום בריונות מנטלית היא על ידי השקפת מטא. למשל כאשר האדם מתעלם מהצד השני כי הצד השני "טיפש", או "לא מבין" או "עיוור" (או כופר) שנטול יכולת לראות לחשוב או להבין דברים בצורה ביקורתית בגלל שהוא לא מספיק משהו - אצל חרדים זה יכול להיות בגלל שמדובר בגוי למשל. הרבה פעמים ילקחו גם ציטוטים מחוץ להקשרם, בשביל להוכיח לצד השני שהוא סבור או מאמין במשהו שהוא לא.

נתקלתי בכמה צורות של בריונות מנטלית ואני חייב לציין שזוהי חוויה שאיננה נעימה - האדם השני לא מנהל דיאלוג, ומסרב לנהל אחד שכזה, כי בעיניו הוא מחזיק באמת ואני לא. בעיני כמו שאדם לא צריך לעמוד ולתת את הלחי השניה כאשר מישהו מכה בו, בצורה דומה ברגע שהאדם נתקל בבריונות מנטלית אין סיבה לסבול ולקבל את האגרסיה של הצד השני.
